Dom śmierci
512                        str.
2012
Dean Koontz
Luksusowy apartamentowiec przy ulicy Cieni 77 był dawniej prywatną rezydencją, wybudowaną pod koniec dziewiętnastego wieku przez milionera Andrew Pendletona. Jednak pewnej nocy rodzina milionera zniknęła, a on sam oszalał i wkrótce popełnił samobójstwo. Po latach następny właściciel, jego rodzina i służba zostali brutalnie zamordowani i nie wszystkie ciała odnaleziono. Podczas przebudowy domu w 1973 roku zniknął bez śladu jeden z robotników, a kilku rzuciło pracę.

 Jeden z lokatorów mieszkających w Pendletonie w 2011 roku, emerytowany prawnik, zainteresował się historią budynku i odkrył, że tragedie zdarzają się tu w regularnych odstępach czasu. Według jego wyliczeń wkrótce znowu coś się stanie. Świadczą o tym liczne niepokojące incydenty: dziwne hałasy, podziemne wstrząsy pod budynkiem, niesamowite zjawy przenikające przez ściany. Po kolejnym, szczególnie gwałtownym wstrząsie garstka mieszkańców Pendletona przenosi się w inną, przerażającą rzeczywistość. Tutaj na każdym kroku grozi im śmiertelne niebezpieczeństwo, przybierające postać tak okropną, jakiej nie wyśniliby w najgorszych koszmarach. Co więcej, jeśli nie odgadną prawdziwej natury tego obcego świata, ludzkość zostanie skazana na zagładę.

 Niedobrana grupa, składająca się między innymi z byłego komandosa, zawodowego zabójcy, naukowca, autystycznej dziewczynki i dwóch starszych pań, musi rozpaczliwie walczyć o przetrwanie...
