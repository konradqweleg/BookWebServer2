Wąwóz Kamiennego Serca
624                        str.
2003
Clive Barker
Książka zaczyna się w latach dwudziestych dwudziestego wieku. Gwiazda niemego kina, Katya Lupi, odwiedza swoją rodzinną Rumunię i przywozi stamtąd niezwykłą pamiątkę: pokój wyłożony glazurą, przedstawiającą sceny z jakiegoś na wpół rzeczywistego polowania. Potem okaże się, że obraz przedstawia polowanie na syna szatana, na które Lilith, małżonka diabła, skazała jednego z miejscowych książąt. Książę pozostaje na wieki uwięziony w obrazie, bo według przepowiedni żaden mąż nie może złapać diabelskiego dziecka. Potem przenosimy się do czasów współczesnych i poznajemy drugiego głównego bohatera opowieści. Todd Pickett jest jednym z najbardziej wziętych współczesnych aktorów w Hollywood (na równi z Tomem Cruisem, Brucem Willisem i Melem Gibsonem), gwiazdą wysokobudżetowych filmów akcji. Ma już jednak dobrze ponad trzydzieści lat i producenci z wolna przestają się nim interesować. Jeden z nich sugeruje, żeby Todd poddał się operacji plastycznej i odmłodniał. Todd się zgadza, ale operacja się niezbyt udaje i musi na gwałt szukać dyskretnej kryjówki na czas rekonwalescencji. Trafia do dawnego domu Katyi Lupi, który stoi opuszczony w jednym z hollywoodzkich wąwozów. Tam spotyka właścicielkę, której komnata z "Polowaniem" pozwoliła zachować wieczną młodość. Oprócz niej wąwóz zamieszkują duchy sławnych aktorów (chciałyby dostać się do komnaty z "Polowaniem", która daje im moc) i potwornych hybryd, krzyżówek duchów i zwierząt. Katya wciąga Todda w życie wąwozu, gdzie jak za dawnych czasów trwają orgie i dzikie imprezy z udziałem zmaterializowanych duchów dawnych gwiazd. Tymczasem Tammy, szefowa fanklubu Todda, odkrywa miejsce jego pobytu i zaczyna węszyć w wąwozie. Katya chce wykorzystać Todda - widzi w nim swoją szansę powrotu do aktorskiego światka. Po niezwykłych wizytach w Diabelskiej Krainie owinęła go sobie wokół palca, ale koniec końców okazuje się zbyt zachłanna. W przypływie złości zabija Todda, ale Tammy, korzystając z jej nieuwagi (też już była w Diabelskiej Krainie i pomogła ująć syna szatana - nie jest przecież mężczyzną, więc mogła zakończyć polowanie) niszczy magiczne zabezpieczenia domu i wpuszcza do środka całą gromadę czekających na dworze duchów.
